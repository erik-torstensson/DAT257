# Vecka 1:


**What is:** 

Under min utbildning i IT-programmet har jag deltagit i flertalet projekt som utförts på olika sätt. 
Det har gett mig en känsla för hur effektivt samarbete ser hur och jag känner att jag kan hålla ihop en grupp på ett bra sätt. 
Jag känner mig dock väldigt ovan med Scrum. Det är bara en term jag känner till. 
Jag saknar också kunskaper kring affärsmodeller och värdeskapande. 
Jag känner inte mina gruppmedlemmar särskilt väl ännu. Mina IT-kunskaper behöver slipning.

**What might or should be:**

Det jag vill kunna göra för mitt lag är att kunna svara på frågor gällande saker som git och kodskrivande. 
Tekniska aspekter helt enkelt. Jag vill vara lättillgänglig och smidig att arbeta med. 
Jag vill lära känna och vara bekväm med mina gruppmedlemmar. Vill verkligen ta hjälp av mina gruppmedlemmar från I för att lära mig mer om de affärsinriktade aspekterna av projektet. 
En av mina första målsättningar är att lära känna gruppen samt grotta ner mig i allt som har med Scrum och agil utveckling att göra. 
Jag vill även undersöka olika KPI:er så att jag kan forma en åsikt kring vad som skulle kunna vara nyttigt för projektet.

**Feedback designed to reduce the gap:**

För att komma igång på bästa sätt gäller det att ta vara på de tillfällen vi alla arbetar tillsammans eller håller möten. 
Det är viktigt att vi diskuterar och delar med oss av våra olika kunskaper. 
Jag vill aktivt lära känna mina gruppmedlemmar och försöka bidra även inom områden där jag inte är lika självsäker. 
Vi måste kunna lita på varandra och våga fråga om hjälp. 
Jag känner att jag kan bidra genom att vara konstant uppdaterad på kursmaterial samt att hålla ordning på förändringar och/eller framsteg i vår kod.
Det är viktigt att läsa igenom det material vi fått tillgång till, men även ta hjälp från andra håll. 
Jag behöver också tala lite extra med mina klasskamrater från IT så att vi kan vara till god hjälp för våra gruppmedlemmar från I. 
För att kunna vara så hjälpsam som möjligt måste jag definitivt repetera saker från tidigare kurser. Versionkontroll och Git behöver proriteras.

----------------

# Vecka 2:


**What is:**

Under denna vecka har gruppen snackat ihop sig lite mer och vi jobbar ganska bra tillsammans. Ett projekt är bestämt, men vi har inte kommit igång på riktigt ännu. Ett möte med extern intressent hölls under fredagen, där jag tyvärr inte kunde deltaga på grund av ändrad tid. Mötet var dock lyckat och jag blev underrättad av mina gruppmedlemmar med en gång. Projektet går ut på att utveckla en applikation där en användare får en notis när städning skall utföras på en gata där man har sin bil parkerad. Förväntningen är att ett sådant notissystem ska minska antalet bötfällningar och göra det smidigare för städbolagen i Göteborgs stad.

Min förståelse av Scrum har förbättrats och vi arbetar redan bättre när det kommer till uppdelning av våra uppgifter. Jag känner fortfarande inte helt hemma, men det går framåt. Att arbeta med user stories kändes till en början knepigt för oss alla. Jag har själv inte läst projektkursen inom IT ännu, så en del saker är nya för mig också. Jag har talat lite med mina medlemmar från IT gällande programmeringsspråk samt dokumentering av kod. Vi har hjälpt våra gruppmedlemmar från I lite lätt med hur vi hanterar Github på ett bra sätt. Vi behöver dock gå igenom detta ytterligare.

Jag har lärt mig saker om hur man arbetar med business model canvas från min gruppmedlemmar från I, vilket jag är mycket tacksam för. Det har gett mig en liten insikt i affärsaspekterna av projektet. Jag har även kunnat bidraga till utformningen av modellen, vilket känns väldigt bra. 

I övrigt har kommunikationen i gruppen fungerat väldigt bra. Vi har arbetat tillsammans och hållit möte två gånger under veckans gång. Utformningen av project scope gick smidigt och alla kunde bidraga med idéer.

**What it might or should be:**

Nästa del av projektet kommer att fortsätta med behandling av bland annat user stories. Vi måste som grupp komma fram med riktigt bra user stories som kan hjälpa oss att utveckla en sådan bra produkt som möjligt. Jag måste börja bekanta mig mer med Scrum boards (som vi använder Trello för). Som jag skrev ovan behövs en genomgång av Github, versionshantering och kodande. Alla måste vara bekväma att på något sätt bidraga till produkten, så därför måste vi skapa en tydlig arbetsprocess. För att vi ska kunna ha en så smidig process som möjligt måste vi ha bra user stories som sedan kan brytas ner i lättförstådda tasks. Vi måste alla vara förberedda på vad en sprint innebär och vad som krävs av oss för att klara av dessa utan att känna alldeles för mycket stress. Jag behöver alltså ha tillräckligt med kunskap inom mitt område för att enkelt hjälpa mina gruppmedlemmar om någon skulle fasta i ett visst moment.

I övrigt vill jag lära mig ännu mer från mina gruppmedlemmar från I gällande affärsaspekterna. Det är viktigt att jag kan se saker från intressentens sida tydligare.

**Feedback designed to reduce the gap:**

För att skapa så bra user stories som möjligt behöver jag gå igenom det material som vi har fått, samt öva och ta fram flera olika alternativ.  I nästa vecka skall jag lägga prioritet på att ta fram sådana user stories och börja ta vara på våra Scrum boards. Mindre tasks är lättare att genomföra. I samband med detta ska vi från IT ha en genomgång av Github och vilka alternativ man har när det kommer till att bidraga till repot. Jag tänker att jag och mina gruppmedlemmar från IT behöver sätta oss och diskutera strukturen av applikationen och vilken/vilka modeller vi tänker fungerar bäst. Jag ska fortsätta med att fila på mina kunskaper om git, Java, Scrum och liknande aspekter under kommande vecka.

För att vi ska kunna hjälpa varandra är fortfarande nyckeln öppen kommunikation. Om vi har frågor, så ställer vi dessa. Ju mer vi diskuterar med varandra, desto lättare blir det att förstå. Det viktiga är att vi kan arbeta tillsammans på ett smidigt sätt och kan ta fram en produkt som ger det värde intressenten förväntar sig.

Vi behöver meddela våra intressenter så fort vi har kritiska funderingar eller viktiga uppdateringar.

----------------

# Vecka 3:


**What is:**

Påsken var lite avslappnad och kommunikationen har varit lite sviktande av olika anledningar. Själv var jag sjuk under påskveckan vilket gjorde att jag missade en del av måndagsmötet. Utöver detta har arbetet kommit igång ordentligt. Vi har samarbetat för att få en någorlunda fungerade prototyp. Arbetet inom gruppen har flytit på ganska bra. Jag har arbetat mycket med att implementera kalenderfunktioner i vår applikation och känner att jag hjälpt till att förklara för andra i gruppen hur vi kan få det att fungera. Dock har vi inte riktigt kommit igång med Sprint-tänket känner jag. Vi samarbetar och delar upp arbetsuppgifter, men vi har inga utvalda roller eller liknande. Det saknas lite struktur.

Det känns väldigt lugnt i gruppen trots detta, men jag känner att vi behöver komma igång med en ordenlig arbetsprocess för att kunna klara av kursen på ett lämpligt sätt.

I samband med att produktutvecklingen startade skiftade vi snabbt till utveckling i JavaScript/CSS/HTML. Har läst på mycket och gått igenom många tutorials gällande detta, men behöver läsa på mer, eftersom jag inte känner mig extremt bekväm med det.

Jag känner att min förståelse kring Scrum och agil utveckling har förbättrats rejält, men det behöver implementeras på rätt sätt. Under handledning fick vi rådet att jobba mer på våra user stories och tasks, vilket känns rimligt.

Under fredagen deltog jag i möte med representanter från Parkering Göteborg. Mötet gav oss väldigt mycket mer insikt i bolagets utmaningar och hur vi bör fortsätta arbeta framåt. Detta var mycket givande och jag känner mig ganska taggad nu när det finns en mycket tydligare målsättning.

**What it might or should be:**

Jag känner att vi som grupp behöver arbeta mer som ett team, med roller och bättre utformade user stories/tasks. Inför första team-reflektionen insåg vi att vi inte genomfört en ordentlig Sprint review och att vi inte riktigt har koll på våra KPIer. Detta måste vi snacka ihop oss om och strukturera på ett bättre sätt. Det behövs ordentligt dokumentation av våra framsteg och kod.

Arbetet med koden och snacket i gruppen går som sagt bra, men vi behöver implementera en mer strukturerad agil utvecklingsmetod. Jag behöver ta mer initiativ känner jag.

Nu när vi fått ytterligare information från våra intressenter behöver vi verkligen styra upp gruppdynamiken lite bättre.

**Feedback designed to reduce the gap:**

Under team-reflektionen har vi verkligen kunnat diskutera vad vi saknar i vårt arbete. Efter handledning nästkommande måndag, bör vi strukturera om arbetet något. Alla måste få tydliga uppgifter, så att vi inte sitter och gör ungefär samma saker. Tydliga roller och tydliga enkla uppgifter kommer att lägga stressen på en mer behaglig nivå för oss alla.

Mötet under fredagen har gett oss ett tydligare mål och kommer hjälpa oss framåt.

Jag kommer fokusera på att grotta ner mig i kvalitetsrelaterade KPIer under helgen, så att vi kan ha lite tydligare riktlinjer framöver. Jag kommer även att fördjupa mig i JavaScript/HTML/CSS för att förbättra mina frontend-kunskaper.

----------------

# Vecka 4:


**What is:**

Arbetet har gått framåt i ganska jämn takt. Sedan mötet veckan innan har projektet fått en ordentlig rikting. Det har gjort det lite lättare att skapa tydliga tasks utifrån våra user stories. Jag har själv haft väldigt svårt att koncentrera mig denna sprint dock. Mest på grund av tentaplugg. Utöver detta har jag inte känt mig särskilt stressad. Handledning under måndagen gav oss en liten fläkt gällande den agila utvecklingsmetoden. Vi har bestämt att ha en ny scrum master varje vecka, så att alla kan får pröva på detta. Under torsdagen hade vi ett nytt möte med Kim Lantto från Göteborg Stad. Mötet gick väldigt bra och Kims idéer gällande vår applikation överensstämde väl med våra egna tankar. Han lyfte även fram vikten av hur vi utvecklar applikationen och hur vi bör dela upp projektet.

Jag känner att vi alla är vana vid att arbeta på ett visst sätt, där alla gör sitt bästa, men vi måste ta till oss scrum ännu mer. Jag känner att vi alla rör oss framåt dock, vilket är bra. Jag och Julia har informerat våra gruppmedlemmar om planen efter mötet med våra kontakter på Parkering Göteborg. Jag har kunnat hjälpa till att styra arbetet mot det nya målet, det vill säga en app som informerar om parkeringsstatus för en viss boendeparkeringsplats. Jag har även kunnat arbeta med funktionalitet gällande boendeparkeringsdata i vår kod. Strukturerade stora delar av vår teamreflektion.

Vi har börjat diskutera KPIer lite mer ordentligt och bokfört bland annat stressnivåer. Det krävs lite mer arbete här från min sida känner jag. Jag vill kunna utnyttja våra KPIer och försöka sätta de mål som utmärkts.

Kodningen känns bättre varje vecka, men det krävs alltid mer kunskaper inom detta. Jag vill kunna mer.

**What it might or should be:**

Optimalt borde vi alltid ha tydliga arbetsuppgifter och kommunicera väl när vi behöver hjälp. Vi borde också arbeta tydligare med KPIer för att kunna arbeta så effektivt som möjligt. Vi har haft fler standup meetings och diskuterat mer med varandra, men det kan bli bättre. Vi har en tuff sprint framför oss och vi kommer behöva lägga ner mer tid på projektet än tidigare känner jag. Det är extra viktigt att vi utnyttjar våra KPIer framöver. Arbetet från distans har fungerat bra hittills, men det är lite svårt ibland. Jag känner dock att vi fungerar bra tillsammans. Jag känner mig lugn och vet att vi kan bara bli bättre.

Varje sprint har inletts med ett bättre och bättre möte, men det är fortfarande en utmaning att jobba på "rätt" sätt. Nu när vi har en scrum master varje vecka känner jag att vi är på rätt spår.

Vi måste alla ha koll på hur vi arbetar med KPIer och vi måste alla ha koll på våra arbetsuppgifter. Jag var väldigt upptagen med plugg inför en tenta under veckan, vilket gjorde att jag inte kände mig så hjälpsam som jag velat vara. Med bättre kommunikation och arbetsfördelning hade jag kunnat få gjort mer.

**Feedback designed to reduce the gap:**

Jag känner att vi bör implementera tydligare roller. Just nu delar vi upp arbete i själva kodutvecklingen, men det finns flera områden som vi också måste arbeta med. Att ha någon arbetar aktivt med vår scrum board/user stories/tasks, arbetar med den grafiska designen eller bara aktivt och noggrant dokumenterar utveckling, skulle vara otroligt hjälpsamt i längden. Vi bör alla vara tydliga och ärliga i hur våra individuella scheman ser i ut i kommande sprints för att på ett lätt sätt kunna fördela arbetsuppgifter.

I veckan kände jag att jag hade behövt vara tydligare med vad jag behövde lägga lite extra tid på. Jag tänker ta upp mitt schema under kommande möte för att lättare kunna kartlägga det jag kan klara av i nästa sprint. Fler standup meetings skulle verkligen vara bra för oss alla.

Vi måste fortsätta tala aktivt om våra valda KPIer för att öka effektiviteten ytterligare. Det är inget fel att någon är lite mer upptagen och inte klarar av lika mycket som någon annan under en vecka. Så länge vi kan dela upp arbetsbördan och sätta rimliga mål kan alla bidraga på sitt eget sätt. Alla behöver inte nöta kod varje vecka om det känns jobbigt ett stressigt. Jag ska försöka tänka lite extra på detta framöver och tala med mina gruppmedlemmar mer om det.

Det blir mindre förvirring och mindre stress desto tydligare våra uppgifter är. Jobbar vi med detta kommer vi kunna flyta på ännu bättre. Jag måste avsätta mer av min tid till att läsa på om kodspråken och lära mig fler effektiva kodknep. Jag behöver blir mer effektiv. Då blir det även lättare för mig att vara till hjälp för de andra i gruppen.

----------------

# Vecka 5:

**What is:**

Vecka 5 har flytit på likt tidigare vecka. Redan från dag ett har vi dock funderat och arbetat lite mer runt våra KPIer. Vi valde ny scrum master som har haft koll på dessa samt styrt möten. Jag tycker att det har varit lite mer strukturerat och det har varit lättare att se vilken typ av workload vi kan klara av. Jag har lättare kunnat fokusera på mina tasks och det har inte känts lika stressigt när det går långsamt eller när jag har fastnat. Effort-beräkning har hjälpt oss alla att se hur lång tid en viss uppgift tar, trots att vi inte alltid gjort helt korrekta estimeringar. Det kommer att göra det lättare att lägga fram beräkningar för kommande sprint, vilket känns betryggande. Stressnivåerna har dokumenterats precis som tidigare, vilket känns bra. Det gör det lättare att förstå varandra och lättare att fördela arbete. Vi har alla känt lite mer stress, men för de flesta av oss har det berott på yttre faktorer (andra kurser framför allt).

Gällande vår kvalitets-KPI har vi fortfarande saker att jobba på. Vi arbetar med grundliga code reviews, men vi behöver ett lite mer tydligt workflow här. Många tasks fastnar i In Review, vilket bidrar till en känsla av att vi ligger lite efter.

Under veckan har jag arbetat mycket med att implementera andra typer av kalenderfunktioner (Microsoft-tjänster som Outlook). Det har varit väldigt krångligt, men gått långsamt framåt. Alla har hållit sig till sina tilldelade tasks och snacket i gruppen har varit bra. De flesta av oss håller på med olika delar med koden.

Jag känner att våra standup meetings har hjälpt mig (och alla andra) att ta tag i vissa uppgifter och sett till att arbetsflödet hålls på en jämn nivå.

Under fredagen höll vi ännu ett möte med Parkering Göteborg där vi uppdaterade om läget. Jag kunde inte deltaga i detta mötet, men fick en tydlig genomgång av mina gruppmedlemmar. Vi fick tips på vad som skulle vara värdefullt att implementera samt påminnelse om att utföra en kundundersökning.

**What it might or should be:**

Det som vi framför allt måste tänka på framöver är hur vi arbetar med vår kvalitets-KPI. Vi har sagt att vi ska göra ordentliga code reviews innan vi gör merges, men det har som sagt bidragit till att vi har många saker som fastnar i In Review. Poängen med KPIn är att se till att färdig kod verkligen är färdig. Vi har tagit fram en checklista för våra reviews, men vi måste jobba lite mer med den. Det är särskilt viktigt just nu, eftersom det inte återstår så mycket tid av kursen. Om vi inte har lite mer struktur kommer stressnivåerna definitivt öka. Just nu ligger vi på en rimlig stressnivå, men med tanke på kandidatarbeten och andra kurser som ligger och jäser, så behöver vi vi verkligen fördela även denna arbetsuppgift ordentligt.

Vi behöver input från potentiella kunder.

**Feedback designed to reduce the gap:**

Under måndagens möte/sprint review har vi konstaterat att vi alla är överens om att vi behöver lägga lite tid på våra code reviews. När vi tog fram våra Effort-poäng räknade vi in ordentliga reviews, och vi hade definitivt tid att genomföra dessa. Det behöver bara struktureras lite. Jag har utsetts till ny scrum master och kommer att göra mitt bästa för att styra oss mot bättre reviews. Jag ska se till att höra med var och en av mina kollegor om hur mycket de har att göra utöver denna kursen under veckan. Jag kommer att uppmana de som har mycket att göra att ta sig an lättare uppgifter för att effektivisera arbetet.

Som scrum master kommer jag också att se över våra code reviews samt kundundersökningen. Jag kommer även att fortsätta arbeta med att implementera kalenderfunktionalitet för Microsoft-tjänster.

Som scrum master har jag denna veckan en utmaning. Jag måste ta till mig allting som jag skrivit tidigare veckor och försöka implementera de tips som jag gett mig själv. Jag kommer att hålla i ett standup meeting samt vårt större möte på torsdag. Jag kommer personligen att förbereda punkter för diskussion. Dessa kommer framför allt gälla våra code reviews. Det är viktigt att jag håller igång diskussionen i gruppen under veckan, eftersom flera är väldigt upptagna med andra arbeten.

För att strukturera en så bra kundundersökning som möjligt kommer jag att läsa igenom tidigare liknande undersökningar. Parkering Göteborg har genomfört undersökningar tidigare, så jag måste ta vara på dessa. Jag kommer också att läsa på ytterligare om hur man är en effektiv scrum master.

----------------

# Vecka 6:

**What is:**

Vecka 6 kändes ganska välstrukturerad. Vi hade en tydlig utgångspunkt och tydlig uppdelning av uppgifter. Vår sprint velocity låg på 68 (av maximalt 70). Dock var stressnivåerna högre än tidigare, vilket främst berodde på ytter omständigheter. Jag utsattes till ny sprint master och känner att jag har hållit bra koll på gruppen i helhet. Vi har tidigare haft bra koll på vår stress- samt velocity-KPI, men denna veckan har vi verkligen förbättrat vår arbetsätt kring vår kvalitets-KPI. Under början av sprinten, när vi bestämde våra tasks, fick intresserade anmäla sig som code reviewers. Vi uppdaterade vårt sociala kontrakt där vi bestämde att code reviews skall senast genomföras på fredagar om inte särskilt skäl anges. Absolut senast på söndagar skall en code review färdigställas, så att vi kan merga innan sprinten avklarats. Detta har fungerat bra och jag har känt att checklistan som vi tagit fram har hjälpt till att säkerställa ordentlig kvalitetssäkring av kod. Jag var själv inte code reviewer under veckan, men jag känner att checklistan underlättade för mig att förstå de kodändringar som införts. Särskilt om en viss del av checklistan inte godkändes. Jag gick alltid in och tittade mer noggrant ifall något inte godkänts. Det vanligaste problemet var att kod inte kommenterats utförligt nog. I och med att fler pull requests har nekats, så har vi behövt diskutera problemen mer utförligt, vilket har ökat både kodkvaliteten och förståelse av koden i helhet.

Som scrum master har jag hållit i veckans möten och fördelat arbetsuppgifter utefter mina gruppmedlemmars möjligheter. Vi har alla varit väldigt upptagna med andra kurser och kandidatarbeten, men jag känner ändå att jag kunde fördela arbetet på ett rättvist sätt. Snacket i gruppen har varit bra och under våra möten har vi diskuterat ganska omfattande om våra olika tasks samt utmaningar/buggar. Mina tasks har innefattat fortsatt arbete med implementering av Outlook-kalendern samt utförande av en kundundersökning. Jag hjälpte till att strukturera undersökningen och var även ute på boendeparkeringar och delade ut lappar med information samt QR-kod/länk till undersökningen. Totalt 169 lappar har lämnats ut. Undersökningen har även delats på Facebook, och jag hoppas att vi hinner få in tillräckligt med data för kunna få en så tydlig användarbild som möjligt.

Kalenderimplementeringen är mer eller mindre färdig, men hann inte mergas innan sprinten avklarades. Under utvecklingen upptäckte vi en bugg som påverkar både Google- och Microsoft-kalendrarna, så det känns ändå lugnt att det släpar lite. Jag känner att jag har full koll på vad som behöver göras. Vår verkliga velocity landade på 49, vilket ligger en bit under det vi började med, men detta berodde främst på en missberäkning gällande två av våra tasks. Den ena tasken gällde ersättning av en inloggningsknapp med en enda knapp som både sköter inloggning och tilläggning i kalender. Detta fungerade inte som tänkt. Den andra gällde Outlook-implementationen, som tog längre tid än förväntat. Vi kommer diskutera dessa och samsas om lösningar i nästa sprint.

Det som saknas just nu är färdigställning av våra sista features, buggfixar, ordentlig testning samt en omdesign av applikation. Vi måste öka användarvänligheten på den visuella fronten. Jag vill gärna vara med och lära mig om design och frontend från mina gruppmedlemmar.

Jag känner mer än någonsin att jag ser fördelarna med den agila utvecklingsmetoden vi utnyttjar. Jag känner att fragmenteringen (sprints) ger ett slags "lösare" deadlines. Att vi sätter upp mål som skall genomföras ger en känsla av konstant framgång och har minskat stressen för mig. Jag har tidigare oftast haft ögonen på den slutgiltiga deadlinen och att det viktiga är man är färdig först då. Sprintsen bidrar med väldigt tydliga mål för hur vi tar oss till nästa steg i utvecklingen. I tidigare kurser har det ibland varit omjämn fördelning av börda och ibland har man fått göra för mycket i sista sekund på grund av till exempel bristande kommunikation.

Jag känner mig väldigt bekväm i detta arbetsättet nu och jag ser fram emot att applicera det i framtiden. Jag vill absolut lära mig mer om hur man arbetar ännu bättre med Scrum.

**What it might or should be:**

Jag tycker att vi har kommit in i ett väldigt bra flow som grupp nu och vi arbetar ganska bra utefter våra KPIer. Vi har känt oss ganska lugna under kursens gång, men i och med att stressnivåerna har varit lite högre under den senaste veckan, så behöver vi vara väl förberedda på ökad workload inför kommande sprint. Det är extra viktigt just nu att vi talar med varandra om hur det går med våra tasks. Vi måste se till att fördela våra tasks utefter våra styrkor mer än någonsin känner jag. Jag känner mig ganska bekväm med både kod och rapportskrivning, men lite mindre bekväm med design/frontend.

Vi behöver en mycket detaljerad sprint, då vi har flera olika typer av uppgifter under denna vecka. Vi behöver kunna lita på vi alla klarar av våra tasks utan för mycket stress. Vi behöver alla vara bekväma med de uppgifter vi tagit åt oss. Jag vill gärna kunna fortsätta arbeta med att färdigställa kalenderfunktionerna, men även påbörja rapportskrivning och leta efter buggar. Om det finns tid över vill jag gärna diskutera designval med de som har ansvar för denna del av projektet. Jag känner att jag behöver kunna mer om detta för att kunna ge värdefulla åsikter i framtida projekt.

Gällande vår kundundersökning har vi fått tips av våra handledare att arbeta med någon KPI och det tycker jag låter väldigt rimligt. Datan som vi samlar ihop måste vara relevant för vårt projekt och om vi arbetar med typ av KPI kan vi lättare säkerställa att vi behandlar datan på ett så bra sätt som möjligt.

**Feedback designed to reduce the gap:**

Med tanke på att vi behöver ha fortsatt bra kommunikation, känner jag att vi behöver ha minst ett extra standup meeting den här veckan. Vi måste verkligen förbereda oss för våra sista presentation. I och med att vi har kod, design och slutrapport att arbeta med, så behöver vi se längre framåt. Jag ska föreslå och kalla till spontana möten under veckan för att komma underfund med hur det går för de andra i min grupp. Om jag märker att någon inte hunnit med så mycket som det velat, så ska jag försöka hjälpa till på de sätt jag kan. Förra veckan var jag själv väldigt stressad över saker utanför detta arbetet, och jag känner att jag hade behövt tala om detta för någon. Arbetet hade fortskridit smidigare om jag hade gjort detta och om jag kan hjälpa någon i gruppen utan att de behöver fråga, så tror jag stämningen kan blir lugnare hos den personen.

Jag måste lägga fokus där det behövs som mest. Just nu är det viktigt att färdigställa alla funktioner, så att vi kan testa efter buggar. Därefter skall jag skapa en mall för vår projektrapport. För att kunna komma igång med rapporten är det viktigt att jag inte ligger efter med min del av koden, så koden måste ha högst prioritet. Kalenderfunktionen bör vara klar senaste tisdag. Ju tidigare jag blir färdig, desto mer kan jag hjälpa mina gruppmedlemmar och lära mig mer om design/frontend. Det enda som egentligen krävs för att bli färdig nu är min egna tid. Jag vet vad som behöver göras för att färdigställa min kod.

Jag ska också se till att sammanställa datan i vår kundundersökning samt kika på olika KPIer som kan hjälpa oss i detta syfte.

----------------

# Vecka 7:

**What is:**

Sista veckan innan presentationen kändes ganska annorlunda för mig. Jag var väldigt stressad över uppgifter i en annan kurs samt diverse saker i mitt privatliv. Som grupp har vi dock lyckats skapa något som vi alla är nöjda med. Veckan inleddes som vanligt med strukturering av sprinten. Jag fick inte gjort allt som jag tog mig an, men tack vare våra möten och goda kommunikation var det enkelt att komma fram till lösningar tillsammans. Våra tre KPIer (stress, velocity, kodkvalitet) har hjälpt mig att förstå hur mycket jag och mina gruppmedlemmar hinner med och vad som känns bra för var och en. Jag var som sagt väldigt stressad under veckan, och hann inte med allt, men jag kunde ändå hjälpa till med de sista ändringarna gällande kalender- samt kartfunktioner i koden. Sprintens velocity låg på ungefär samma nivå som förra veckan och jag kände mig aldrig orolig för att det skulle bli för mycket för gruppen. Våra code reviews kändes återigen väldigt noggranna och alla invändningar till särskilda kodändringar diskuterades flitigt.

I tidigare arbeten har jag ibland känt mig väldigt skyldig om jag inte hunnit med allting, men jag har lärt mig att det är bättre för gruppen om man berättar att man kanske inte hunnit med så mycket som man tänkt. På det sättet kan man som grupp planera om utan att få plötslig ökning av stressnivåer eller att kodkvaliteten börjar svikta. Jag kunde göra lite enklare saker under slutet av veckan. Saker som till exempel code reviews. Jag kunde se över de sista ändringarna innan Outlook-implementationen mergades samt vara med i röstsamtal vid slipningar av informationsrutan som dyker upp när man klickar på en parkering. Jag deltog aktivt i diskutioner av designval (till exempel val av ikoner, typsnitt etc.).

Jag strukturerade veckans team-reflektion, med viktiga punkter samt veckosammanfattning, så att vi enkelt kunde diskutera och skriva ner våra tankar på ett smidigt sätt.

Jag känner mig väldigt trygg att arbeta med vår scrumboard och jag kände trots allt att jag hade full koll på allting som hade med detta arbetet att göra. Jag tilläts vara så effektiv som jag kunde vara och jag har verkligen insett hur mycket värde det kan finnas i att bara agera bollplank ibland. Jag önskar dock att jag hade haft lite mer tid att jobba med slutreflektionen.

När jag ser tillbaka på mina tidigare reflektioner och ser vad jag behövt arbeta med eller förstå bättre, så märker jag definitivt att jag blivit bättre på så mycket under dessa veckorna. Jag skulle enkelt kunna styra ett arbete med liknande struktur i framtiden och jag skulle kunna hoppa in i ett JavaScript/HTML/CSS-projekt direkt utan att känna mig obekväm. Jag har lärt mig hur jag ska arbeta med dessa språk på ett väldigt effektivt sätt. Det viktigaste jag lärt mig är hur man på bästa sätt ber om hjälp vid utveckling i dessa språk. I framtiden vet jag hur och var jag ska leta. Veckoreflektionerna har varit så givande att gå tillbaka och läsa när jag känt att jag inte vet vad jag ska göra. Hela arbetsprocessen har lärt mig många saker om effektivitet och lagarbete. 

Ur ett rent arbetsmässigt perspektiv ser jag nu verkligen hur denna process kan införliva tillit hos både intressenter och uppdragsgivare. Att kunna visa upp tydliga framgångar efter varje sprint har känts otroligt bra. Jag har känt att jag gjort något nyttigt och viktigt varje vecka, och det har känts bra att kunna vissa upp detta för någon som litar på oss. Arbetsmoralen har varit högre än i andra arbeten och jag tror det beror på att vi alla har känt att vi inte har ett för stort mål. En veckas arbete har alltid känts rimligt och stressen har legat på generellt sett normala nivåer. Så länge var och en har kunnat ta några små steg, så har det bidragit till ett stort steg för gruppen. Jag har lärt mig att lita på var och en i gruppen och det är tack vare sättet som vi har arbetat på. Jag har verkligen känt att vi har varit ett sammansvetsat lag. Arbetet med Scrum har gett mig en ny syn på hur man tacklar större uppgifter på ett effektivt sätt och jag ser fram emot att kunna applicera metoder som denna på andra håll.

**What it might or should be:**

Just nu är det viktiga att få ordning på slutrapporten. Jag vill kunna sammanfatta vårt projekt på ett sådan bra sätt som möjligt, så att vi alla kan gå tillbaka och se vad vi kunde åstakomma tillsammans. Som jag sa ovan känner jag mig så mycket mer bevkäm i arbetsprocessen nu jämfört med när vi började. Dock finns det saker som jag behöver arbeta på för framtida åtaganden. Under sista veckan var det stressigt för mig, men jag ville såklart inte svika gruppen på något sätt. Som person försöker jag ändå få allting att fungera i första hand, innan jag ber om hjälp. Jag måste kunna be om hjälp tidigare. Det fungerade som sagt ganska bra under veckan, men det kan fungera så mycket bättre. Jag visste redan tidigt i veckan att jag skulle ha mycket att göra på annat håll, men jag tänkte att jag kunde klara av allting. Ett effektivt lagarbete består av tydlig kommunikation och jag måste åtminstone nämna om jag känner mig för stressad för en viss uppgift. Ju tidigare jag hade sagt till, desto mer hade jag säkerligen hunnit med att titta på slutreflektionen.

Jag måste lära mig se mer värde i de mindre uppgifterna, så att jag kan vara mer effektiv utan att orsaka onödig stress.

**Feedback designed to reduce the gap:**

I dagens läge, när vi alla suttit och arbetat på distans med varandra har kommunikationen i helhet varit väldigt bra. Alla har deltagit så ofta det har gått. Vi frånvaro har vi alltid haft tydlig kommunikation med varandra. Det har varit väldigt ovant för mig att jobba på detta sättet dock. Jag är så van vid att sitta ner och arbeta och umgås tillsammans. Att arbeta på distans har varit lite utav en utmaning. Till viss del har det varit lättare att kommunicera. Särskilt nu under de senaste veckorna, när vi alla vant oss vid arbetssättet. Trots detta har jag som sagt inte varit helt 100 med att kommunicera min stress i tidigt skede. Istället för att kommunicera detta direkt, valde jag att vänta till vårt andra lagmöte. Nu i efterhand inser jag att jag borde tagit tag i vår scrumleader för veckan och berättat detta. I framtida projekt med arbete med Scrum måste jag ta vara på chansen att tala med min scrumleader så fort jag har någon fundering eller om något känns lite jobbigt. Det skulle inte bara hjälpa mig, utan hela min grupp.

För att få ordning på slutreflektionen är det viktigt att jag går tillbaka och läser igenom både mina egna och lagets gemmensamma reflektioner och diskuterar dessa flitigt. Kvaliteten i denna reflektion kommer ligga i hur väl vi alla kan kommunicera med varandra. För att jag ska kunna hjälpa till så mycket som möjligt måste jag ha full koll på vad vi tidigare kommit fram till. Ju mer kunskap jag har om våra tidigare reflektioner desto lättare kommer det bli att diskutera och lägga fram idéer om hur vi bör formulera det olika styckena i rapporten.

Jag tror att det viktigaste för mig att tänka på är att trots att detta är min sista individuella reflektion, så betyder inte det att mitt arbete är avklarat. Det är viktigt att jag fortsätter reflektera över mina framgångar och motgångar oavsett vad det gäller. Ju större insikt jag har i mig själv, desto lättare kommer jag ha för att uttrycka mig själv i framtida arbeten. Många av mina tidiga reflektioner har handlat om kommunikation och hur viktigt det kan vara i en gruppsituation som denna.

Att använda Scrum för denna applikationsutveckling har varit så lärorikt för mig. När jag först började läsa om hur processen går till kände jag att det verkade lite jobbigt och klurigt. Ju mer vi alla arbetade med det tillsammans och styrde upp backlogs, user stories, tasks etc. desto mer greppade jag värdet i att fragmentera utvecklingen i så effektiva steg som möjligt. Det har blivit så enkelt att hålla koll på vad som gjorts varje vecka och vad som skall göras under en kommande vecka. Det har fått mig att fundera på hur jag kan applicera detta på personlig nivå. Jag ska pröva att ha personliga sprints med sysslor i hemmet, träning samt andra kurser framöver. Jag tror att det kan hjälpa mig att planera bättre och undvika onödig stress.

Jag känner ofta att jag sätter många höga krav på mig själv och att jag måste göra allt på en gång. Jag måste fortsätta tänka på de principer som jag lärt mig i användandet av Scrum. Det är ingen fara att man bara gör de minsta uppgifterna. Det finns värde i det minsta också. Att sätta upp effort-poäng för uppgifter har hjälpt mig att se detta tydligare. I framtida arbeten och i personliga syften skall jag försöka estimera hur mycket effort en viss syssla kan kräva, så att jag tydligare kan se att jag gjort något nyttigt. Det är viktigt att kunna ta ett steg i taget ibland. Att lägga upp en sprint är som att planera det där steget man ska ta. Jag har sett tydligt var varje vecka har börjat och slutat, och det har känts väldigt bra. För att man ska kunna ta ett steg måste man ta reda på vart man är på väg. Den filosofin kommer jag verkligen att ta med mig från den här kursen.
